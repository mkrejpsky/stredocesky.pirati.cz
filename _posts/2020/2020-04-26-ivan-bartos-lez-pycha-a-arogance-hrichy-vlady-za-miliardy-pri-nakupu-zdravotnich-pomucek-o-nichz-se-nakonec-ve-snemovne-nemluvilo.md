---
category: blog
layout: post
date: 2020-04-26
#published: false
tags: covid19 poslanecká_sněmovna ochranné_pomůcky
title: 'Ivan Bartoš: Lež, pýcha a arogance - hříchy vlády za miliardy při nákupu zdravotních pomůcek, o nichž se nakonec ve Sněmovně nemluvilo'
description: 'covid19, poslanecká sněmovna, ochranné pomůcky'
author: Ivan Bartoš
authorId: ivan.bartos
image: posts/2020/ivan-bartos.jpg
---

I díky Pirátům se podařilo rozkrýt podivné kšefty ministerstva zdravotnictví, které po vlastní ose nakupuje za naše peníze zdravotnické pomůcky za miliardy od podivných firem bez známých majitelů, kamarádů hnutí ANO, oficiálních bezdomovců s 18 exekucemi za miliony, nebo za dvacetinásobek aktuální ceny na trhu. Tyto čachry měl na základě [naší výzvy](https://www.piratskelisty.cz/clanek-3093-vysvetlete-problematicke-nakupy-respiratoru-a-masek-interpeluje-predseda-piratu-bartos-ministra-zdravotnictvi?fbclid=IwAR1w974cfPwgJMpe4Qdv_B-UaAIWTkrI7anwy-cMn2134isQN0wbBBcMj8I) vysvětlit ministr zdravotnictví Adam Vojtěch ve středu na zasedání sněmovny poslancům a zejména veřejnosti. Schůze se protáhla a ačkoliv jsme byli připraveni hájit zájmy a zejména peníze našich občanů klidně do rána, došlo k ukončení schůze. O případ se již aktivně zajímá NKÚ.

Jelikož nám všem (a možná brzo i policii) pan ministr zdravotnictví Adam Vojtěch dluží vysvětlení, já mu dlužím tuto svoji “filipiku”, se kterou jsem se na něj ve sněmovně nemohl obrátit. A nejen jemu, ale i panu premiérovi Babišovi, jehož pýcha stála na začátku celého problému a zejména všem lidem, na jejichž úkor se vládní hrátky odehrávají.

“Vážená vládo, pane premiére, dámy a pánové, pane ministře Vojtěchu, 

**lež, pýcha, arogance, vládní politikaření, vaše osobní rivalita** – to jsou slova, která si můžeme přiřadit k jednotlivým fázím problému zajištění zdravotnických pomůcek pro zdravotníky, instituce i občany v České republice. 

Některé z těchto slov a vlastností patří dokonce mezi sedm smrtelných hříchů. Pokud bychom k nim přiřadili slova jako netransparentnost, nehospodárnost a korupce, mohli bychom se přesunout i do trestněprávní roviny.

V této neplánované, ale reálné vládní hře se bohužel rukojmími stali občané České republiky a oběťmi pak všichni ti, kteří byli díky vaší chybě vystaveni riziku nakažení koronavirem. Bohužel to byli a stále jsou zaměstnanci nemocnic, poliklinik, lékáren a dalších zařízení a také nejrizikovější skupina, tedy senioři. 

V řadě případů i dnes po dvou měsících tento stav přetrvává. Pan premiér Babiš hulvátsky na tiskové konferenci 14. března vykřikoval, že všude všechno je a pokud někomu chybí zdravotní pomůcky, ať mu zavolá, že tam pomůcky osobně doveze. Pane premiére, můžete klidně po skončení této schůze sednout do svého vládního vozu a vyrazit. Lidé stále šijí roušky, dokonce i pro zaměstnance fakultních nemocnic, o domovech seniorů raději nehovořím.

 {% asset 'posts/2020/letadlo.jpg' alt='Letadlo s ochrannými pomůckami' %}
 
 Nemalou obětí sobeckého postupu některých členů současné vlády je pak i naše ekonomika a náš rozpočet, ze kterého pod záštitou nouzového stavu již odteklo nebo ještě odteče na nákup jednorázových pomůcek přes 10 miliard korun. Že tyto peníze nemíří i k českým firmám, které řadu pomůcek umí vyrábět, vnímám jako další závažnou chybu vlády s dlouhodobými následky v celém tomto procesu.

Proč jsem své vystoupení zahájil výčtem “**hříchů této vlády**”? Protože dnes zde projednáváme důsledky tohoto vašeho chování.

Začněme tedy slovem **lež**. Protože ta se prolíná jednotlivými etapami koronakrize a byla na samotném počátku pandemie v ČR.

V momentě, kdy virus COVID19 začal putovat i do jiných oblastí, než byla čínská provincie Chu-pej, jsme zde v lednu, na poli Poslanecké sněmovny, žádali vládu, aby nám a zejména veřejnosti sdělila, jaké kroky činí k tomu, aby Česká republika byla na případné rozšíření koronaviru připravena. Aby nemocnice měly vybavení a potřební lidé zdravotnické pomůcky. Vláda se pomocí hlasů vládních stran a podporovatelů s námi o tom odmítla bavit a vysmála se tak veřejnosti. 

Ještě měsíc po tom jsme byli ústy pana ministra zdravotnictví i pana premiéra ujišťováni, že s dostupností zdravotních pomůcek není vůbec žádný problém. V zásobě jich bylo dle Vašich slov několik desítek tisíc. Takových jednorázových pomůcek ale Česká republika potřebuje miliony. 

Je paradoxní, že ministr Adam Vojtěch tragikomicky přiznal Českému rozhlasu barvu o nedostatku ochranných pomůcek v řádech stovek tisíc až milionů v úplně stejný den (tedy 14. března), kdy se Andrej Babiš ráno na tiskové konferenci vlády dušoval, že objede celou republiku s rouškami.  

**Informace po vládě jsme zde v Poslanecké sněmovně požadovali 28. ledna. Ministr zdravotnictví Vojtěch nás ujišťoval, že Česká republika zásoby má. To zopakoval na svém twitterovém účtu i 30. ledna při návštěvě firmy v Červeném Kostelci.**

Pokud i dnes prohlásíte, že nikomu nic nechybí, vaše lež pokračuje dál.

**Pýcha, arogance, vládní politikaření, vaše osobní rivalita.**

Politickým a vašim hlavním motivačním faktorem v této hře se stalo jediné kritérium: **Kdo zajistí chybějící pomůcky a zařízení pro ČR, bude hrdina národa. Hrdina běžného občana pak ten, kdo dodá roušku do domácností.**

Pamatuji si jako dnes, když premiér Babiš a ministr Hamáček slibovali lidem pět roušek do každé rodiny, které doručí Česká pošta. Zatímco dnes se ve státech Západní Evropy roušky rozdávají zdarma na ulici, já jsem jednorázové zdravotní roušky minulý týden objevil v lékárně. Nasáčkovaných pět kusů za 185 korun.

**Ale zpět k vašim hříchům, neboť ty velmi souvisí s bodem, který dnes projednáváme a na který vládu i občany upozornil minulý týden analytický tým Pirátů. Jedná se o podivné nákupy Ministerstva zdravotnictví za více než miliardu korun.**

Právě kvůli vašemu amatérskému politikaření na nejvyšší úrovni se neustanovil krizový štáb. Byla to sebestřednost premiéra Babiše a touha po tom, aby to bylo hnutí ANO a jeho předseda, kdo bude za hrdinu a zjevná slabost vašeho koaličního partnera ČSSD, která nedokázala zřízení ÚKS protlačit.

Když už ústřední krizový štáb vznikl, tak v jeho čele stál dva týdny váš náměstek prof. Prymula, aby se ona záchrana děla stále pod vaší značkou a ANO mělo monopol k řešení krize vystupovat.

Bohužel se i v této věci ukázalo, že ministr zdravotnictví za ANO není vůbec dobrým manažerem a jeho resort problém dodávek ochranných pomůcek vyřešit neumí. Jeho televizní vystoupení na několika televizních kanálech, včetně veřejnoprávní televize, s jeho sebepropagačním shotem “děkuji zdravotníkům”, kterým se patrně měl “mediálně očistit”, tento fakt opravdu nepřekryje.

V tuto chvíli se nebudu zabývat tím, jakým způsobem zajišťuje nákupy Ministerstvo vnitra. Jsem přesvědčen, že se o tom bude ještě hodně mluvit. Protože nákupy z Číny, nevysvětlená role pana Tvrdíka, zaměstnance čínské státní firmy, který nyní sedí i v Ústředním krizovém štábu, včetně toho, kde v Číně končí české miliardy, které platíme, vyvolávají také mnoho otázek a ty ještě bude třeba národu zodpovědět. Bude se ptát veřejnost, budou se ptát média, budeme se ptát i my. 

Rivalitu členů vlády, politických stran a jednotlivých resortů jsme jasně viděli na slavné twitterové hádce ministra Vojtěcha s ministrem Hamáčkem. Kdo co objednal, čí to bylo a kdo může za to, že to není tam, kde to má být. 

 {% asset 'posts/2020/hadka.jpg' alt='Hádka ministrů na Twitteru' %}

Následně si přisadila i ministryně Maláčová poté, co začali umírat v domovech pro seniory lidé a zjistila, že ani v těchto zařízeních nejsou elementární pomůcky. Tolik potřebné terénní služby zakázala ze stejného důvodu již dříve.

**Dnes jsou na plénu podivné nákupy pana Ministra Vojtěcha Adama. Použil bych skoro citát pana Babiše: “Nebudťe slušnej,  řekněte to jméno”. Mluvím o nákupech, na které upozornil analytický tým Pirátů minulý týden, po vlastní ose pracovali i investigativní novináři řady redakcí. A zde se již do hry dostává netransparentnost, nehospodárnost a podezření z korupce.**

1. *Recea Prague, s.r.o.* - jednatel této společnosti Jan Kunc čelí 18 exekučním řízením na částku přesahující 3 miliony Kč s bydlištěm na MČ Praha 5. Předmětem činnosti této společnosti je mimo jiné cukrářství či uzenářství. Je to prázdná schránková firma, která přesto získala objednávku od Ministerstva zdravotnictví za 310 milionů Kč. Po tom, co jsme na případ poukázali, tak ministr zdravotnictví sdělil, že část objednávek stornoval. 

2. *De Sol Investment, s.r.o.* - majitel této společností sídlí v Belize, kde již vlastníka není možné zjistit. Není vůbec jasné, kdo tuto společnost ovládá. Přitom vláda měla povinnost nejpozději do 10. ledna 2020 zavést veřejný rejstřík skutečných vlastníků, který by takovým případům zamezil. Vůči jednateli této společnosti je navíc vedeno 11 exekučních řízení a z rozhovoru pro média je zřejmé, že jednatel nemá o této společnosti přehled a ovládá ji někdo jiný. 

3. *La Factory, s.r.o.* - jedná se opět o prázdnou firmu, která v naposledy zveřejněné účetní závěrce vykazovala nulové tržby a neměla žádné zaměstnance. Přesto si u ní objednalo ochranné pomůcky Ministerstvo zdravotnictví za 1,2 miliardy Kč. 

4. *Batist Medical, a.s.* - tato společnost dodala Ministerstvu zdravotnictví respirátory FFP2 za rekordní částku 866 Kč za kus. Přitom ve svém přehledu Ministerstvo zdravotnictví samo uvedlo, že se jí podařilo respirátory FFP2 koupit i za cenu cca 50 Kč za kus.

5. *Reality World, s.r.o.* - jednatel této společnosti, která podniká na realitním trhu, byl v roce 2017 největším sponzorem hnutí ANO. Věnoval tehdy hnutí 650 tisíc Kč. Přesto se tato společnost stala dodavatelem respirátorů FFP2 pro Ministerstvo zdravotnictví a je nutné se ptát, zda-li na získání zakázek měl vliv právě tento sponzorský dar. 

**Nevím, zda je tento výčet v tuto chvíli konečný, ale již nyní je postačující.** 

Člověk, s jehož penězi vláda a ministerstvo nakládá se oprávněně ptá, jak se toto mohlo stát, zda se to děje dál a zda se nejedná o standard hospodaření vlády s našimi penězi v nouzovém stavu. 

Dle mého skromného názoru jsou v případě Ministerstva zdravotnictví ve hře dvě varianty, nebo jejich kombinace. Obě jsou alarmující.

* Potřeba se blýsknout, že i ANO umí nakoupit jako ČSSD bez Tvrdíka a Zemana. Zadání patrně znělo od “šéfa” nějak takto: “Hamáček tě nesmí úplně znemožnit”. Pak lze uvěřit, že firmy nikdo neprověřoval, ceny za jeden kus nebyly důležité, i když byly někdy dvacetinásobné. Hlavně že bylo možné do médií říct nějaké číslo za Ministerstvo zdravotnictví. To je zásadně špatně.

* Tyto nákupy se děly s vědomím lidí, kteří za nákupy byli zodpovědní s vědomím ministra Adama Vojtěcha. Toto vysvětlení je dle mého názoru ještě horší.

**S ohledem na to, že prezident Nejvyššího kontrolního úřadu Miloslav Kala avizoval zájem podrobně vyhodnotit tyto nákupy, připravuje Analytický tým Pirátů podnět pro NKÚ, který bude odeslán v nejbližší době. Děkuji za pozornost.**


