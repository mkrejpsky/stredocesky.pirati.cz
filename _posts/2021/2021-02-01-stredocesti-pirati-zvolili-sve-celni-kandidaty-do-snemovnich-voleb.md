---
category: blog
layout: post
date: 2021-02-01
#published: false
tags: poslanecká_sněmovna volby
title: 'Středočeští Piráti zvolili své čelní kandidáty do sněmovních voleb!'
description: 'poslanecká sněmovna, volby'
author: Ondřej Petr
authorId: ondrej.petr
image: posts/2021/2021-02-01-Celo.jpg
---

Po zvolení lídryně Kláry Kocmanové navolilo krajské fórum další čelní kandidáty. Druhé místo obsadil obhajující poslanec František Kopřiva, místopředseda Výboru pro evropské záležitosti. Ve volbě o třetí pozici byl úspěšnější „otec českého internetu” Patrick Zandl, pirátský zastupitel v Brandýse-Staré Boleslavi, kde má na starosti rozvoj bydlení ve městě. Štěpán Drtina, pirátský radní pro kulturu a památkovou péči v Kutné Hoře, tak obsadil čtvrtou příčku pirátské kandidátky. Následně se v tomto pořadí umístili Matouš Vanča, neuvolněný zastupitel Čestlic a Dominika Michailidu, zastupitelka z Krnska.
### **Klára Kocmanová**
Pirátská středočeská lídryně, která je na společné kandidátce s hnutím STAN dvojkou za Vítem Rakušanem, se dlouhodobě věnuje pomoci lidem v sociální nouzi. Klára ke svým cílům uvedla: 
> „Mojí největší prioritou bude ve Sněmovně prosazovat dostupné a udržitelné bydlení. Pokud chceme, aby lidé v České republice žili důstojně, musíme podpořit projekty, které pomohou rozšířit bytový fond a přinesou rozumná a férová pravidla pro výstavbu i pronajímání bytů. Druhým zásadním tématem je pro mne ochrana svobody, a to zejména na internetu. Cena osobních dat už překročila cenu ropy a naše osobní údaje už nejsou naším soukromým majetkem, ale staly se předmětem prodeje a zájmu reklamních agentur, obchodníků a vlád. Chci ve spolupráci nejen s pirátskými europoslanci zabránit sběru a zneužívání citlivých údajů a informovat, proč je sběr dat pro nás všechny nebezpečný.”

### **František Kopřiva** 
je obhajující středočeský pirátský poslanec, místopředseda Výboru pro evropské záležitosti, kde aktivně připomínkuje unijní legislativu a stanoviska české vlády. Kromě toho se věnuje ochraně soukromí na internetu, lidským právům doma i v zahraničí, předložil návrh na manželství pro všechny a spolupředsedá Parlamentní skupině přátel Tibetu. František je čerstvým nositelem ceny Genderman za rok 2020. Cena je určena mužům, kteří se zasazují o rovnost pohlaví a stejné příležitosti pro všechny. Ocenění uděluje Otevřená společnost. Nejmladší pirátský poslanec ve Sněmovně v tomto tématu dlouhodobě prosazuje například ratifikaci Úmluvy Rady Evropy o prevenci a potírání násilí vůči ženám a domácího násilí, účastní se aktivně za Piráty zasedání Výboru pro vyrovnané zastoupení při Radě vlády pro rovnost žen a mužů, v minulém roce bojoval proti omezování reprodukčních práv polských žen a vystoupil proti hanlivým sexistickým výrokům na plénu Sněmovny.

### **Patrick Zandl** 
je pirátský zastupitel v Brandýse-Staré Boleslavi, kde má na starosti rozvoj bydlení ve městě. Čtvrt století se věnuje IT, internetu a telekomunikacím. Za svoje IT priority považuje vybudování zabezpečení digitálního perimetru republiky, k čemuž přispíval ve sdružení CZ.NIC a dalších nevládních bezpečnostních projektech, včetně volby ředitele Národního úřadu kybernetické bezpečnosti NUKIB. Za významnou dnešní výzvu považuje prohlubující se nedůvěru ve společnosti. Proto je pro něj součástí strategie digitální resilience (odolnosti společnosti), postupná modernizace školství i rozšiřujícího vzdělávání. V minulém roce spoluzakládal iniciativu COVID19CZ a spolupracuje v pirátském COVID týmu. Pracuje jako koordinátor vývoje v Prusa Research, vedoucího světového výrobce 3D tiskáren.

### **Štěpán Drtina** 
je v současné době pirátský radní pro kulturu a památkovou péči v Kutné Hoře, je asistentem poslankyně Lenky Kozlové a jedním z místopředsedů krajského sdružení. Vystudoval novodobé české a československé dějiny na Univerzitě Hradec Králové. Ve Sněmovně by se chtěl zabývat hlavně agendou kultury, která je podle něj neprávem přehlížena. Jako své priority v oblasti kultury vidí navýšení jejího financování, reformu autorského zákona, zřízení tzv. veřejné kulturní instituce nebo novelu památkového zákona.

### **Matouš Vanča** 
je tajemníkem pirátského poslaneckého klubu. Zajišťuje podklady klubu na každou schůzi Poslanecké sněmovny, zpracovává a rozděluje sněmovní tisky, hlídá průběh legislativního procesu a plenárních jednání a radí poslancům s nejrůznějšími otázkami parlamentní procedury. Především však pracuje na tom, aby byl pirátský klub na každé jednání dobře připraven a úspěšně v parlamentním provozu realizoval svoje priority. Je členem resortního týmu Místní rozvoj a veřejná správa a meziresortního týmu Demokracie, vede pracovní skupinu k rozvoji venkova a je autorem programových materiálů na toto téma. Kromě využití svých znalostí parlamentních procesů se v případě zvolení hodlá zaměřit na fungování samospráv, depolitizaci státní správy, financování regionů a kompetenční zákon. Žije v Čestlicích, kde je také neuvolněným zastupitelem.

### **Dominika Michailidu** 
je výtvarnice, zemědělkyně, pirátská zastupitelka a spolková činovnice v obci Krnsko. U Pirátů působí od roku 2012, kdy se zúčastnila jejich demonstrací proti nadnárodní smlouvě ACTA, poté vstoupila do strany, kde zastávala různé funkce. V současnosti je krajská vedoucí expertního týmu. Boj o svobodný internet, naše soukromé informace a vnášení open source řešení do správy věcí veřejných stále vnímá jako zásadní témata, která mohou zásadně pomoci s bojem proti největším výzvám 21. století, jako je klimatická změna, ztráta diverzity v mnoha oblastech a usměrňování nadnárodních korporací.
